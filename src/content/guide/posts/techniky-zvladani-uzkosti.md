---
title: Techniky zvládání úzkostí
slug: techniky-zvladani-uzkosti
order: 4
preview: Psychologické techniky, které pomáhají zvládnout úzkost, napětí a panické záchvaty
---

Po ztrátě blízkého se tělo i mysl ocitají v neustálém stresu.
I když „víš“, že je vše za tebou, tělo to často neví.
Dýcháš mělce, srdce buší, v hrudi svírá, v hlavě tlak.
Mnoho pozůstalých popisuje stavy, kdy mají pocit, že „ztrácejí kontrolu“.

To, co prožíváš, není **slabost ani šílenství.**
Je to přirozená reakce těla na dlouhodobý zármutek a přetížení nervového systému. Nervový
systém mnohdy nemůžeme ovlivnit vědomě a má přitom na svědomí různé situace, kdy se
začneme třást, máme bolesti, závratě i extrémní únavu. A můžeme si říkat v duchu, co
chceme, ale pokud nedáme tělu signál, který umí číst, což myšlenky v tomto případě nejsou,
pak nervový systém zůstane dlouhodobě přetížený a mohou přijít další komplikace.
Dobrá zpráva je, že existují **jednoduché techniky**, které mohou tělu pomoci najít znovu klid.

1. Zastav se a dýchej pomaleji
   Když se tělo dostane do úzkosti, dech se zrychlí – a tím pošle mozku signál, že „je
   nebezpečí“.
   Stačí se na chvíli zastavit a **vědomě zpomalit výdech.**
    Zkus toto:
   - Nádech nosem na 4 vteřiny
   - Krátká pauza (1–2 vteřiny) – zadrž dech
   - Výdech ústy na 6 vteřin
   - Opakuj alespoň minutu nebo dvě

    Zpomalený výdech aktivuje tzv. bloudivý nerv (vagus), který tělu říká: „Jsi v bezpečí.“

2. Zakotvi se v přítomném okamžiku (technika 5–4–3–2–1)
    Úzkost často vzniká z myšlenek o minulosti nebo budoucnosti.
    Tato technika pomáhá „vrátit se“ do přítomnosti přes smysly.
    
    Zkus si pomalu pojmenovat:
      - **5 věcí, které vidíš**
      - **4 věci, které slyšíš**
      - **3 věci, které cítíš dotykem**
      - **2 věci, které voní**
      - **1 věc, za kterou jsi teď vděčný**
   
      Tím se mozek začne orientovat **tady a teď**, a tělo se začne uklidňovat.
      Můžeš to použít kdekoliv — doma, v autě, při procházce nebo i v noci, když nemůžeš spát.

3. Jemný pohyb a třes těla

   Po silném stresu má tělo potřebu **fyzicky uvolnit napětí.**
   Zvířata po útěku třesou tělem – a tím se vrací do rovnováhy.
   Lidé to potlačují, ale i pro nás je to přirozený mechanismus.
   **Zkus**:
     - protřepat ruce, nohy, ramena
     - zakroužit hlavou, rameny
     - protáhnout se, zívnout, vydýchnout napětí
     - postupně zatínat a následně povolovat každý sval těla, ideálně vleže

    Nebo se prostě projít – **i krátká chůze pomáhá nervovému systému dokončit stresovou reakci.**

4. Teplo a dotek

   Když je tělo ve stresu, chybí mu pocit bezpečí.
   Teplo a jemný dotek mu ho dokážou připomenout.
   Zkus:
   - dát si **ruku na srdce** nebo břicho a chvíli tam zůstat
   - přikrýt se dekou
   - udělat si horký čaj, koupel, nebo si sednout na slunce (mě osobně nejvíc pomáhala
   horká koupel)
   I tohle jsou signály pro mozek: *„Jsem v bezpečí, nemusím bojovat.“*

5. Psaní a pojmenování emocí

    Když emoce zůstanou nepojmenované, tělo je drží uvnitř.
    Stačí si vzít papír a napsat: „Teď cítím…“
    Nemusíš to číst ani ukazovat nikomu.
    Jen to **vypusť z hlavy na papír.**

    Psaní aktivuje jinou část mozku než emoce — tím se bolest zpracovává a tříbí.

    Můžeš psát deník, dopisy tomu, kdo odešel, nebo si vést malý sešit „jak se dnes mám“.

6. Drobné kotvy pro krizové chvíle

    Někdy přijde úzkost náhle – bez varování. Pomáhá mít „krabičku první psychické pomoci“.
    Například:
    - malý předmět v kapse (kámen, náramek, fotka), který připomíná bezpečí
    - uklidňující vůni (éterický olej, kapesník s parfémem)
    - krátkou mantru nebo větu: „Tohle přejde. Dýchám. Jsem tady.“
   
   Tyto malé **kotvy** pomáhají propojit tělo se současným okamžikem a přerušit panickou
    spirálu.

7. Neboj se pomoci
   I když zvládáš mnoho sám, někdy je úzkost silnější.
   Pokud máš časté bušení srdce, závratě, panické záchvaty, nebo tě strach omezuje v běžném
   fungování, **vyhledej odborník** a (psychologa, terapeuta, psychiatra). Pokud se ti nedaří ani
   po pár týdnech se cítit lépe, najdi ve svém okolí odborníka na EMDR terapie. Není jich zatím
   v ČR mnoho, ale postupně se zde tato léčba rozšiřuje a za sebe mohu říct, že bez této
   pomoci bych již nějakou dobu nefungovala.

## Kdy o EMDR uvažovat
EMDR může být velmi účinná, pokud po ztrátě blízkého:

- se stále **vrací těžké obrazy nebo myšlenky**,
- máš **tělesné příznaky úzkosti** (bušení srdce, tlak na hrudi, dušnost),
- máš pocit, že **i po dlouhé době „neumíš jít dál“,**
- nebo když tě **truchlení úplně vyčerpává** a běžné podpůrné metody nestačí.

Terapie probíhá u vyškolených psychologů a psychoterapeutů.
Je vhodná pro dospělé, dospívající i děti (v upravené podobě).

Ztráta blízkého je jednou z nejtěžších zkušeností v životě.
A není ostuda, že ji mozek někdy **nezvládne sám zpracovat.**
EMDR může být cesta, jak **uvolnit bolest, která se v těle zasekla,** a znovu se nadechnout.

Není to rychlé kouzlo.
Je to **jemné a bezpečné léčení**, které dává mozku možnost dokončit to, co kdysi nemohl.
Pokud chceš vědět víc, obrať se na terapeuta, který má výcvik v EMDR terapii.
Najdeš je na www.emdr.cz – oficiální stránce české asociace EMDR terapeutů.

Pomoc neznamená slabost – znamená, že si **dáváš šanci na úlevu.**

## Závěrem
Smutek po ztrátě člověka není jen v srdci.
Usazuje se i v těle – ve svalech, v dechu, v rytmu srdce.
Proto nestačí „jen přemýšlet pozitivně“.
Je třeba **dát tělu signál, že už může dýchat, že už je bezpečí.**

Každý klidný nádech, každý krok ven, každý malý okamžik, kdy se zastavíš –
to všechno jsou kousky uzdravování.

Nech tělo, ať tě pomalu dovede zpět domů.