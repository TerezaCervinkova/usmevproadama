---
title: Jak mluvit o ztrátě s dětmi a jak se o ně postarat jako pozůstalý rodič
slug: jak-mluvit-o-ztrate-s-detmi
order: 3
preview: "Když zemře někdo blízký, svět se rozpadne. Možná máš pocit, že musíš být silný – že nesmíš padnout, že musíš chránit. Ale pravda je jiná: největší oporou pro dítě nejsi tehdy, když netruchlíš, ale když truchlíte spolu."
---

Když zemře někdo blízký, svět se rozpadne.
Když ale kromě vlastního žalu musíš pomáhat dítěti zvládnout ztrátu, může to být nesmírně
těžké.

Možná máš pocit, že musíš být silný – že nesmíš padnout, že musíš chránit. Ale pravda je
jiná:
**největší oporou pro dítě nejsi tehdy, když netruchlíš, ale když truchlíte spolu.**

## Děti truchlí jinak než dospělí

Dětský smutek nevypadá vždy jako smutek.
Děti často **přeskakují mezi emocemi** – chvíli pláčou, za chvíli si hrají nebo se smějí.
Neznamená to, že je ztráta nezasáhla. Jen jejich psychika dávkuje bolest po menších
částech.

Menší děti si ještě neumí představit, co znamená „navždy“. Můžou se ptát, kdy se táta nebo
máma vrátí, nebo mít obavy, že zmizí i ten, kdo zůstal. Starší děti už chápou víc, ale často
**své emoce skrývají**, aby chránily druhé – hlavně tebe.

To, že o smrti mluvíš otevřeně a pravdivě, je pro dítě velká jistota. Učíš ho, že i ty
nejbolestivější věci se dají pojmenovat – a přežít.

## Jak s dítětem o smrti mluvit

1. Mluv pravdivě, ale jednoduše
   Dítě potřebuje **jasná slova** – „maminka zemřela“ je pro něj srozumitelnější než „odešla“
   nebo „usnula“.

   Metafory mohou být matoucí a někdy i děsivé („Když někdo usne, už se neprobudí?“).
   
   Vysvětli, co se stalo, přiměřeně jeho věku. Dítě nemusí znát všechny detaily, ale potřebuje
   vědět, že to, co se děje, má svůj důvod.

   Např.: „Tatínek byl moc nemocný. Lékaři se ho snažili uzdravit, ale jeho tělo už to nezvládlo.
   Zemřel. To znamená, že už s námi nebude mluvit ani jíst, ale můžeme na něj vzpomínat,
   protože ho pořád máme v srdci.“

2. Dovol otázky – i ty těžké

    Dítě se může ptát znovu a znovu. Může chtít slyšet, jak to bylo, kde je teď, jestli se to stane i
    tobě.

    I když je to bolestivé, odpovídej **klidně a opakovaně**. Dítě se tak ujišťuje, že svět je stále
    bezpečný a že může o svých obavách mluvit.

    Když neznáš odpověď, klidně řekni: „Nevím přesně. Ale můžeme o tom přemýšlet spolu.“

3. Neboj se ukázat své emoce

    Mnoho rodičů se snaží být „silní“ a neplakat před dětmi. Ale děti stejně poznají, že se něco
    děje.
    Když před nimi dokážeš otevřeně prožít smutek, **učíš je, že i bolest je součástí života.**
    
    Můžeš říct: „Jsem teď smutná, protože mi táta chybí. Ale to nevadí, smutek k lásce patří.
    Zase mi bude líp.“

    Tím dítěti dáváš naději, že emoce jsou v pořádku a že se dají přežít. Samozřejmě s ohledem
    na mentální vývoj dítěte a jeho věk, pláč rodiče může být i velkou zátěží a pro malé
    nemluvící dítě být nepochopitelnou situací. Nebo např. u dětí s mentálním handicapem
    mohou být tyto projevy vysoce stresující, ale ty znáš své dítě nejlépe a budeš vědět, jak na
    to. Někdy přes rady okolí zapomínáme, že nám to naše srdce poradí nejlépe.

4. Vytvářej bezpečí a rituály
   Děti potřebují **jistotu a řád**. Když se svět zhroutil, drobné rutiny pomáhají vrátit stabilitu:
   společná večeře, pohádka, objetí, rozsvícení svíčky.
   Společné **vzpomínkové rituály** mohou pomoci dětem i tobě:
   - zapálit svíčku u fotografie, chodit na hřbitov s „dárečky“
   - nakreslit obrázek pro toho, kdo odešel,
   - napsat dopis, který můžete společně přečíst,
   - udělat krabičku s jeho věcmi.
   Takové rituály pomáhají dětem pochopit, že člověk může být pryč – a přesto s námi zůstává.

5. Nech dítě truchlit svým tempem

    Dítě se může zdát „v pohodě“, ale ztráta se vrací v různých fázích života — při narozeninách,
    svatbách, dospívání.
    Každá etapa přináší nové otázky.
    Proto je důležité se ke smrti blízkého občas vracet, **znovu o ní mluvit, znovu dávat prostor
    vzpomínkám i bolesti.** Ukazovat, že ho měl táta/máma moc rád, mluvit o nich s úsměvem (s
    ohledem na okolnosti), cokoliv ti přijde jako správné.

## Jak se postarat o sebe – i když máš pocit, že musíš zvládnout všechno

Jako pozůstalý rodič často neseš dvojí tíhu – vlastní ztrátu i bolest dítěte.
Můžeš mít pocit, že musíš být neustále silný, že si nemůžeš dovolit zhroutit se. Ale právě
tvoje lidskost, ne dokonalost, je pro dítě největší oporou.
Pamatuj:
- I rodič, který pláče, může být bezpečím.
- I den, kdy nezvládneš nic jiného než dýchat, může být dostatečný.
- I chvíle ticha a objetí mají léčivou sílu.
Zkus si dovolit malé chvíle péče o sebe: krátká procházka, rozhovor s blízkým, chvíle ticha,
teplý čaj, odpočinek.

Nemusíš být hrdina. **Stačí být přítomný.** Zavést pyžamkové dny a nepřetěžovat sebe ani
děti předchozími zvyklostmi (výlety, dětské party, herny, kroužky), pokud se na to nebudete
cítit všichni. Teď je všechno na tobě a nemáš superschopnosti ani nehasnoucí zdroj.
Všechno se dá dohnat později a dětem nic neuteče, když se budete sem tam válet u
televize. Brzy zjistíš, že jsi možná doposud řešil/a věci, bez kterých se najednou obejdete a

nejsou tak důležité, aby se nedali zrušit (žehlení, vaření složitých jídel, holení nohou, utírání
prachu obden…).

## Kdy vyhledat odbornou pomoc
Pokud máš pocit, že dítě se uzavírá, vyhýbá vzpomínkám, má dlouhodobé úzkosti nebo
změny chování (záchvaty hněvu, regres, problémy se spánkem), může být na místě
**vyhledat dětského psychologa** nebo krizového terapeuta.

Stejně tak, pokud máš sám pocit, že už nemáš sílu.
Odborná pomoc **není selhání** – je to způsob, jak ochránit sebe i své dítě.

## Závěrem
Když se ztratí někdo, koho jste milovali, nezmizí jen on – změní se celý váš svět.
Ale i v tom novém světě se dá znovu žít, dýchat a milovat. Pomalu, po kouskách, s trpělivostí
a nadějí.

Mluvte spolu.
Plačte spolu.
Vzpomínejte spolu.

Protože **láska neskončila – jen změnila podobu.**
Pokud hledáš pomoc nebo potřebuješ s někým mluvit, můžeš se obrátit na krizové linky a
centra pro pozůstalé.

Není slabost říct si o pomoc. Je to odvaha.